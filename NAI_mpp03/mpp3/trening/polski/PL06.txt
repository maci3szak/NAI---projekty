Niższe serie wyścigowe

Robert Kubica w zespole Epsilon Euskadi (2006)
Przed sezonem 2001 Kubica wziął udział w kwalifikacjach do programu rozwojowego Toyoty, jednak nie zakończyły się one dla niego sukcesem[18].

W 2001 przeszedł do Europejskiego Pucharu Formuły Renault 2000, gdzie jeździł w barwach zespołu EC Motorsport. Mimo dobrych wyników w przedsezonowych testach[18], nie zajmował wysokich pozycji w większości wyścigów. Na A1 Ring udało mu się zdobyć pierwsze pole position w rywalizacji bolidami, nie ukończył jednak wyścigu. W ostatniej rundzie, na Autódromo do Estoril stanął na drugim stopniu podium. W klasyfikacji generalnej zajął 14. miejsce[19][20]. Równolegle startował we włoskiej edycji serii[21], gdzie jednokrotnie stanął na podium[16].

W grudniu 2001 został wybrany do programu Renault Driver Development[22]. W 2002 w europejskiej Formule 2000 stanął dwukrotnie na podium – pierwszy raz było to drugie miejsce na Magny-Cours, kiedy to startował z pole position, jednak minimalnie przegrał start i nie udało mu się wyprzedzić Érica Salignona do końca wyścigu[23], drugi raz zaś to trzecie miejsce na Scandinavian Raceway[24]. W drugiej połowie sezonu miał problemy techniczne z samochodem[25], finalnie uplasował się na 7. lokacie w klasyfikacji generalnej[19].
