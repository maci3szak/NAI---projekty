Robert Józef Kubica[1] (ur. 7 grudnia 1984 w Krakowie[2]) – polski kierowca wyścigowy i rajdowy.

Mistrz Formuły Renault 3.5 z 2005. W latach 2006–2009 był kierowcą zespołu BMW Sauber, rozpoczynając swoją karierę w Formule 1 od roli kierowcy testowego. W czerwcu 2008, podczas Grand Prix Kanady, odniósł swoje pierwsze zwycięstwo w Formule 1, stając się pierwszym Polakiem w historii, który tego dokonał. W tamtym sezonie przez jeden etap prowadził w klasyfikacji generalnej a ostatecznie zakończył go na 4. miejscu, co jest jego najlepszym wynikiem w karierze. 